Seznamovací hry
===============

Já jsem on
----------
Seznamovací hra. Hráči vytvoří dvojice, potom má každý dvě minuty (tři, jednu, pět, je to jedno, ale ať je to organizované)
na to, aby se představil tomu druhému. Potom si navzájem prohodí své já - hráč A se stává B a naopak. 

Druhá část hry: Všichni si sednou do kruhu a každý ostatní seznámí s osobou, se kterou skončil. Skutečný majitel
této identity se pak přihlásí a uvede věci na pravou míru, popř. něco doplní.

Motivace druhé části: Leckdo se stydí mluvit o sobě před publikem. Tak si to usnadníme a budeme mluvit o někom jiném.

Poznámka: Je dobré určit počet věcí, které o tom druhém budeme říkat (např 2-3).

Zdroj: https://www.hranostaj.cz/hra13


Přívlastky
----------

Stojíme v kolečku. První představí své křestní jméno a k tomu nějaké přídavné jméno (jako vlastnost), které začíná 
na stejné písmenko.
Následující v kolečku mají za úkol všechny předchozí oslovit a pak přidat do řady své jméno a vlastnost.

Příklad: "Malý Martin"


Kdo to je
---------

Všechny hráče rozdělíme do dvou skupin. Je potřeba i dvou vedoucích, kteří budou držet napnutou deku asi ve výšce ramen. 
Každá skupinka si sedne na jednu stranu za deku tak, aby skupinky na sebe vůbec neviděly!!! tak a hra může začít... 
každá skupinka si v tichosti vybere jednoho hráče a dotyčný vybraný hráč si sedne těsně obličejem k dece. 
Princip je v tom, že až budou oba vybraní hráči na svých místech, vedoucí kteří drží deku ji pustí na zem 
a dotyční hráči se uvidí! Který hráč řekne dřív (zbývající členové skupinek nesmějí radit!) správné jméno toho druhého 
získává tím cenný bod pro svoji skupinku a vedoucí opět můžou zvednout deku a hra pokračuje, že si každá skupinka 
zvolí dalšího hráče. Které družstvo má víc bodů vyhrává :o)) 

Děcka si s oblibou ještě za dekou volí různé, skoro vždy velmi zjímavé polohy. Aby zmátly soupeře :o))) to všechno 
je povoleno, každopádně jim vždy musí být vidět do obličeje!!!!

Alternativa: Po nějaké době můžeme zkusit pravidlo o vidění do obličeje zrušit.

Alternativa: Zkusit poznat toho druhého ohmatáváním přes deku. Je potřeba určit jasnou polohu, jak se bude za dekou stát.

Zdroj: https://www.hranostaj.cz/hra311


Lávka
-----

Účastníci stojí na kládě, trámu, nebo něčem na čem mohou sami stabilně stát. Jeden vedoucí, který vede hru, 
zadá pravidlo, podle kterého se mají bez mluvení na této lávce, aniž by z ní slezli, seřadit. 

Může se to zdát jednoduché, ale obejít druhého člověka na úzké lávce, třeba ještě nad potokem, neni nic lehkého. 

Zdroj: https://www.hranostaj.cz/hra435


Upír
----

Hráči se postaví do kruhu. Každý se představí stylem: "Říkejte mi .... A mám rád .....". 

Až se všichni "poznají", hra může začít. Určí se jeden (vetšinou začíná vedoucí), který bude upír.
Vždy se zaměří na jednoho hráče. Ten, když vidí, že k němu upír jde, ukáže jasně na někoho jiného se slovy
"To je ...., má rád...., vem si jeho.". Když se tak stane, oběť je zachráněna a upír mění svou cílovou oběť. 
Nestihne-li to "oběť" říci (nebo řekne-li to špatně), bude zabita a jde tak na místo upíra!
 
Dodatek: Zavést pravidlo, že hráč nesmí určit hráče vedle sebe, ale někde dále.

V této hře nevyhrává nikdo! Jde jen o způsob, jak se seznámit s ostatními členy oddílu.

Motivace: Teď se ukáže, jak si Vás ostatní pamatují.

Myšlenka z: https://www.hranostaj.cz/hra560


Co máme společného
------------------

Potřeba: Tužky a papíry pro týmy

Hráči se rozdělí do družstev. Čím početnější jsou družstva, tím se hra stává těžší. Je dobré je rozdělit do družstev 
například podle nějakého kritéria... třeba kdo má na sobě modrou barvu..., aby byla družstva složena z lidí, kteří si 
třeba tak úzce neznají. 

Každá skupinka má papír a tužku. Cílem hry je najít za určitý časový úsek (obvykle 10-15 minut) co nejvíc údajů, 
co mají členové skupiny společného. 

Například: Všichni máme rádi špagety, všichni máme psa, všichni máme ve jméně písmenko "J", všechny naše maminky 
potřebují v práci počítač, všichni naší sourozenci hrají na nějaký hudební nástroj,... 

Následně je dobré si sepsaná fakta navzájem předčíst, případně je trochu rozebrat. A samozřejmě, kdo má víc údajů vyhrál. 

Zdroj: https://www.hranostaj.cz/hra1287


Místa si vymění všichni ti ...
------------------------------

Hráči sedí v kruhu na židlích, kterých je o jednu méně než je hráčů. Jeden hráč stojí uprostřed kruhu a říká: 
„Mám rád všechny, ale nejvíc ty, kdo …“ a přidá jakoukoliv vlastnost (mají na sobě bílé tričko, byli už někdy u moře,
mají bratra, je jim víc než 18 let, ...). Hráč uprostřed kruhu smí říkat pouze takové vlastnosti, které má i on sám 
a vlastnosti se nesmí znovu opakovat. 

Všichni hráči, kteří mají vlastnost, kterou uvedl (např. mají na sobě bílé tričko), si musí v tom okamžiku navzájem 
vyměnit místa na židlích. Jakmile si začnou měnit místa, hráč uprostřed se snaží zabrat si jednu židli pro sebe. 
Na koho nezbude židle nebo kdo se zapomene vyměnit, přechází doprostřed a přebírá jeho úlohu. Stejně tak ten hráč, 
který (kromě toho uprostřed) má jediný danou vlastnost, si musí vyměnit místo s hráčem uprostřed. 

Na začátku se může stanovit vedoucí hry, který má právo vetovat příliš obecné vlastnosti typu "má na hlavě vlasy" apod. 
Mohou se také zakázat nejednoznačné vlastnosti, na které se nedá jasně odpovědět, jestli je hráči mají či ne 
(např. jeho nejlepší kamarád byl někdy u moře apod.)

Zdroj: https://www.hranostaj.cz/hra1246


Toaleťák
--------

Skupince cca 20-30 lidí dáme ruličku toaletního papíru s tím, aby si každý utrhl tolik, kolik papíru za den spotřebuje. 
Když je natrháno tak jim oznamte, že každý musí říct o sobě tolik vět, kolik má čtverečků papíru.
Uvidíte překvapení v očích.

Alternativní úvod: Máme momentálně toaleťáku nedostatek. Každý si odmotejte nouzovou zásobu.
 
Zdroj: https://www.hranostaj.cz/hra870

